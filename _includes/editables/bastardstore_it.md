**I Committenti**

Costituitasi nel 1994 a Milano su iniziativa di quattro skateboarders, Comvert S.r.l. concepisce, produce e distribuisce abbigliamento per skateboarders e snowboarders con il marchio bastard. Alcuni anni fa, Comvert ha deciso che era giunto il momento di trovare un nuovo spazio dove trasferire la propria sede operativa e ci ha affidato sia la ricerca dell’immobile, che la sua ristrutturazione. Il posto ideale doveva essere abbastanza grande da poter ospitare gli uffici di amministrazione, design e produzione, oltre ad un negozio, un magazzino, un accesso per le merci ed una skate-bowl per i dipendenti, gli amici e I team riders di bastard.

**l’Edificio**

Progettato dall’Ing. Mario Cavallé negli anni ‘40, Il Cinema Istria di Milano è un edificio con una superficie totale di 1.400 mq ed un volume principale di 6.600 mc occupato dalla vecchia platea e da una galleria di 350 mq. La copertura dell’edificio è costituita da archi in cemento armato, un plafone di 800 mq è appeso all’intradosso della volta mediante orditure in ferro. Utilizzato dal suo ultimo proprietario come auto salone ed officina, il cinema conserva il proprio carattere originario. Per questo, e poiché sembra soddisfare le esigenze di Comvert, nel 2006 l’immobile viene acquistato e nel Gennaio del 2007 inizia la ristrutturazione.

**Il Progetto**

Il progetto ha inizio con l’osservazione e la registrazione di informazioni sulle abitudini, le attitudini ed i desideri delle persone che lavorano dentro Comvert. Elaborati, presentati e discussi in diversi incontri, questi dati rendono possibile la ri-definizione di un modo di lavorare auspicato e condiviso ed alla costruzione di spazi in grado di facilitare la comunicazione continua tra le persone. Pur complicato da organizzare da un punto di vista spaziale e difficile da servire con le necessarie infrastrutture tecniche, il cinema si dimostra adatto a realizzare luoghi capaci di rispondere a quei bisogni precedentemente messi a fuoco. Tutte le attività che compongono il mondo e la storia di Comvert si trovano in una comunicazione sia fisica che visiva reciproca e continua.

**Bastard Store**

L’ingresso principale, un ambiente regolare di 70 mq, è stato trasformato nel primo bastard Store, concepito non solo per vendere, ma soprattutto per conoscere le persone che condividono la storia e la cultura di bastard. Gli elementi d’arredo del negozio sono montati su ruote in modo da poter essere disposti liberamente. I banchi della cassa e gli espositori per l’abbigliamento sono realizzati assemblando pannelli tri-strato di larice avanzati dalla costruzione degli uffici, i camerini sono rivestiti con gli scarti in legno lamellare della bastard Bowl. Un sistema di ‘aste’ sagomate in legno d’abete è progettato per consentire di esporre in modo flessibile t-shirts, skateboards, occhiali da sole e mascherine da snowboard. Tutti i soci ed i collaboratori di Comvert sono tenuti a lavorare saltuariamente in negozio a contatto con i prodotti che abitualmente progettano, distribuiscono e vendono.

**Amministrazione**

Lo spazio a mezzaluna del vecchio foyer, abbracciato da due scalinate curve che conducono alla galleria e collegato attraverso una serie di aperture al volume della vecchia platea, è un elemento ricorrente nei progetti di Mario Cavallè. Si tratta del baricentro del cinema perché collega tutti gli altri ambienti principali e funziona come ‘cerniera’ tra l’asse principale dell’edificio e quello, ruotato, di Via Slataper. Il pavimento originale in marmo giace su di un piano leggermente inclinato, le scale hanno solidi corrimano in legno curvato e sono illuminate da grandi dischi in metallo. Gli uffici dell’amministrazione sono stati organizzati su una pedana in legno di larice che rettifica l’inclinazione del pavimento e risolve il problema della distribuzione degli impianti elettrici. La presenza di tre ‘contenitori-balaustre’ garantisce la necessaria intimità rispetto agli sguardi dei visitatori del negozio adiacente.

**Magazzino**

All’interno del grande spazio, alto circa 15 m, della vecchia platea, a ridosso della parete di fondo dove un tempo giaceva lo schermo per le proiezioni, è costruita una struttura industriale in metallo verniciato su due livelli che viene utilizzata come magazzino per i prodotti. Gli accessi principali al magazzino avvengono attraverso la parete di fondo degli uffici dell’amministrazione oppure direttamente da un cortile – collegato a Via Slataper – che si estende lungo uno dei due fianchi dell’edificio. Uno dei muri del cortile è caratterizzato dalla presenza di un enigmatico disegno dell’artista Lorenzo Fonda. Il magazzino, elemento visivamente predominante all’interno del volume nel quale è collocato, non svolge solo la mera funzione di contenere cose, ma anche quella, ben più importante, di portare la bastard Bowl e di garantirne l’accesso attraverso una scala industriale ancorata ad uno dei suoi lati.

**Design e Produzione**

Gli uffici per la progettazione dei prodotti, sono ‘costruiti’ sulla superficie inclinata della galleria. Questa scelta ha generato problemi strutturali e spaziali ma ha consentito di rispondere alle questioni legate alle dinamiche del lavoro già citate. La balconata, proiettata sul volume della platea, è, insieme alla bastard Bowl, l’ambiente più spettacolare e rappresentativo. Sulla superficie inclinata dei gradoni è stata fissata una struttura in acciaio che porta una serie di piattaforme in legno che ne modificano e rettificano i livelli senza negarne la natura. Il rivestimento, in pannelli tri-strato di larice, funziona come balaustra o scrivania per le postazioni di lavoro individuale. Balaustre in acciaio stirato caratterizzano le piattaforme del lavoro collettivo. Le differenze di livelli garantiscono intimità ed esposizione al tempo stesso.

**Showroom**

La fascia inferiore della gradinata della galleria non è stata modificata. Si è deciso di mantenere invariati i livelli e di ripristinare il pavimento ed i corrimano originali sia per garantire l’accesso in quota dalle scale che collegano al vecchio foyer, sia per ottenere uno spazio libero, flessibile ed aperto. I gradoni inferiori sono utilizzati principalmente come showroom per i prodotti che vengono mostrati agli agenti che li vendono in più di 300 negozi in Italia ed all’estero. Gli stander in acciaio verniciato, rimovibili ed intercambiabili con quelli del negozio, sono caratterizzati da due piccole ‘punte’, citazione del logo Comvert da noi disegnato. Lo spazio dello showroom è utilizzabile, di volta in volta, per riunioni informali, proiezioni video, piccole sfilate per la presentazione delle nuove collezioni, o semplici momenti di chill-out.

**Bastard Bowl**

Sospesa a circa 6 metri d’altezza sulla struttura del magazzino, collocata di fronte alla galleria, troppo importante per non trovare un’ubicazione all’interno della nuova sede di una società fondata da skateboarders, bastard Bowl è l’orgoglio, l’attrazione ed il ‘sogno che diventa realtà’ per i soci, i dipendenti, gli amici ed i team-riders di bastard. La scelta di collocare questo ‘catino’ di 200 mq sopra il magazzino è nata dalla necessità di non consumare spazio e dalla volontà di stabilire una relazione visiva e spaziale con gli uffici della galleria. La struttura, realizzata in legno lamellare e putrelle in acciaio calandrate, è stata progettata da Comvert insieme allo studio d’ingegneria Atelier-LC e non ha precedenti nel mondo.
